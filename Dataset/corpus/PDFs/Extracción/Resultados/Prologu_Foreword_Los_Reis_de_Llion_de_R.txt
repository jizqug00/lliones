L’historiador y lingüista Américo Castro (1885-1972) na sua
obra Sobre el nombre y el quién de los españoles (1972), dedicóu
dalgunas reflexiones sobre la esencia histórica de Llión; pa él, el
«nosoutros» llionés na Edá Media yera yá d’una débil tensión po-
lítica pues miraba al pasáu, al reinu visigodu, y representaba una
tradición paralizante. Castro dixo que, a pesar de los numerosos
y duros enfrentamientos entre Llión y Castiella, los llioneses fo-
ron perdiendo conciencia de la sua dimensión política p’acabar
fundiéndose conos castellanos. P’Américo Castro, y ciertamente
tamién pa outros historiadores estelaos pola Castiella medieval
y los sous mitos, los llioneses nun yéramos mui diferentes de los
mozárabes, los cristianos que vivían no al-Ándalus musulmán,
xentes del pasáu de los que solo quedaban vivos los rescualdos
del sou llonxanu pasu pol mundu. Lo cierto ye qu’a pesar de las
visiones que desdibuxan interesadamente la nuesa historia, a
principios del siegru XXI los llioneses siguimos siendo un puebru
bien vivu, con conciencia del nuesu pasáu y cona esperanza d’un
futuru meyor. Y no nuesu pasáu hai un periodu clave que nos
conformóu cumo entidá colectiva, aquel no que se desenvolvíu’l
Reinu de Llión. La Edá Media inda proyecta la sua poderosa me-
moria sobre esta tierra: pal historiador y antropólogu Julio Caro
Baroja (1914-1995), Llión ye una unidá de tipu más bien políticu,
con una contorna medieval productu de la Reconquista. A pesar
de que los raigones de lo llionés están no pasáu romanu y prerro-
manu, la existencia d’un reinu medieval, el Reinu de Llión, ye lo
que-y da a Llión una personalidá nueva, que nin ye yá ástur nin
romana, ye llionesa, y de la que los llioneses del presente somos
heredeiros y custodios.

La Historia ye la base de la identidá, polo que convién deca-
tase hasta qué puntu está sometida a mitificaciones, olvidos inte-
resaos y simplificaciones abusivas, tracamundios frecuentes a la
hora d’explicar la historia llionesa. Filemón de la Cuesta (1892-
1972) no sou llibru Reyes Leoneses (1958), precisamente comenzaba
esa obra con todu un capítulu introductoriu criticando esti tipu de
falseamientos del nuesu pasáu: “Sin el debido respeto a la verdad
histórica, se ha denigrado la obra de los reyes leoneses y no debe-
mos pasar por ello”. Efectivamente, nun debemos pasar por ello;
y a esi nobre llabor d’estudiar y divulgar con rigor el nuesu pasáu
está entregáu dende hai décadas l’autor d’esta obra, Ricardo Chao
Prieto. Naide meyor qu’él pa falar d’ello: historiador de formación,
profesor y autor de llibros y artículos sobre la historia medieval
de Llión y del sou reinu. Se la Historia ye la base de la identidá de
Llión, Ricardo Chao ye sin duda unu de los grandes defensores de
la nuesa identidá. Las formosas imáxenes d’esti llibru, feitas con
xeitu pol ilustrador y grabador Ricardo Escobar Espiniella, están
inspiradas nos grandes tumbos y códices iluminaos del Reinu de
Llión cumo’l Beatu de Tábara (siegru X), el Llibru de los Testamen-
tos de la Catedral d’Uvieo (siegru XII), el Llibru de los Testamentos
de los Reis de Llión (siegros XII y XIII), ou’l Tumbu A de la Catedral
de Santiago de Compostela (siegros XII y XIII), y contribuyen a
ambientar de manera maxistral aquella dómina.
Llión nun nacíu cumo una entidá política con una identidá
y un territoriu definíos. Lo que güei ye Llión ye’l fruitu d’un pro-
cesu complexu, llargu y apasionante, con momentos brillantes
y outros escuros. Esti ye un llibru sobre los primeiros tiempos
d’esa historia interminable nos que reis y reinas deixoron la sua
impronta nesta tierra, sobre los sous llogros y las suas penurias,
pero que vai acullá y amuestra cumo xurdíu Llión. Y esta cono-
cencia del pasáu del nuesu país ye lo que nos pon no caminu pa
saber quién somos nós, los llioneses.