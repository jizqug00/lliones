Foi´l gran sabiu José Leite de Vasconcelos el primeiru en señalar a finales del siegru XIX, inda
que tenía mui poucos datos daquella, la relación qu´esistía entre las falas de la Tierra Miranda, del
Vieyu Reinu de Llión y del Principáu d´Asturias. Nas conclusiones de la sua obra “O dialecto
mirandês” (1882), dicía Vasconcelos:
“Onde fica porém o dialecto mirandês? É um ramo do portugués ou do galego? Os factos já falaram, e em
virtude dêles pode-se establecer que o mirandês pertenece ao domínio hespanhol, como próximo do lionês.
(…) Além das razões dadas, puramente lingüisticas, existem outras, de ordem histórica, que mostram ser
muito natural que o dialecto mirandês perteneça ao domínio hespanhol, como próximo do lionês. Conforme
eu disse no princípio dêste capítulo, Portugal formou-se do reino de Lião. Atendamos mais a que o território
mirandês fica vizinho de Lião, entrando mesmo por êste país dentro, e que ainda hoje se mantêm constantes
relações de comércio entre os povos de lá e os de cá.” 1
Más alantre Ramón Menéndez Pidal afondóu más nas rezones históricas de la relación del
mirandés colas outras falas de Zamora, Llión y Asturias:
“Es, sin duda, chocante que en un rincón de Portugal se desarrollase un dialecto leonés; pero esto se explica
sin dificultad, atendiendo á que la constitución de los dialectos del Norte del Duero es evidentemente
anterior á la delimitación del reino portugués en el siglo XII. El leonesismo del mirandés obedece á razones
históricas mucho más antiguas, pues la tierra de Miranda en la España romana pertenecía, no al convento
jurídico Bracarense, sino al Asturicense, y en la alta Edad Media la iglesia de Braganza perteneció a la
diócesis de Astorga, hasta que luego se desmembró por la dificultad de pertenecer á un reino diferente. Si la
tierra de Miranda era primitivamente una hijuela de Astorga, nada más natural que el dialecto de ambas
regiones sea el mismo” 2
José Herculano de Carvalho3 apuntóu l´acción colonizadora de xentes llionesas en tierras
mirandesas favorecida polos monesterios cistercienses zamoranos de San Martín de Castañeira y de
Moreiruela y desarrollada entre los siegros XIII y XV, pero especialmente señalóu la relación social y
comercial de los mirandeses colos sous vecinos sayagueses y alistanos. María José de Moura Santos4
* L´autor (Llión, 1971) ye llicenciáu en Dereitu y dedícase al exerciciu de l´abogacía. Tien publicáu´l llibru: Filandón. Lliteratura popular
llionesa. Luna (Zaragoza): O Limaco Edizions, 2007.
1 Cito pola reedición parcial d´este estudiu recoyida en J. Leite de Vasconcelos, Opusculos. Volume IV. Filologia (Parte II). Coimbra:
Universidade, 1929, pp. 682-683.
2 R. Menéndez Pidal, El dialecto leonés, Llión: El Buho Viajero, 2006 (edición facsímil de la de 1906), pp. 32-33.
3 J. G. Herculano de Carvalho, “Por qué se falam dialectos leoneses em terras de Miranda”, Revista Portuguesa de Filologia V, 1952.
44|45

afondóu nas causas y na antigüedá d´esa fuerte afinidá llíngüística y cultural entre los puebros de los
dous llaos de la fronteira, una relación que mas que fruitu de la política lo ye del común orixe y, sobre
todo, d´un contactu milenariu y constante de llabradores, pastores y pequeños comerciantes d´ún y
outru llau de la raya. La memoria de las relaciones entre mirandeses y llioneses ye la que queda fuera
de los llibros d´historia, la feita por pequeñas comunidades humanas que mantienen llazos
d´hermandá a lo llargo de los tiempos, llazos que podemos alcontar güei en numarosas
manifestaciones culturales comunes cumo los pauliteiros de Miranda, que podemos relacionar colas
danzas de palos llionesas de La Cabreira y La Furniella, o las mazcaradas ivernales de la Tierra de
Miranda que tienen tantas cousas en común colas equivalentes zamoranas, empezando polas
denominaciones cumo vemos en Los Carochos d´Aliste y L Carocho de Costantin. En fin, podríamos
mentar tamién el fatu popular, la música tradicional y tantas outras cousas, pero pámeque´l meyor
exemplu d´esta histórica relación tenémoslu nel campu de la lliteratura oral; al respective Amadeu
Ferreira, na “Antrada” del llibru Boces de l Praino, de Duarte M. Mendes, diz:
“La cumbibença cula lhiteratura oural spanhola, sobretodo lhionesa, ye ua caraterística de la lhiteratura
mirandesa. Hoije sabemos que l pobo mirandés, la cultura y la lhéngua mirandesas se formórun sobretodo en
cuntato cula giente d´alhá de la raia, yá antes de passáren a pertenecer a Pertual, l que esses cuntatos
streitos cuntinórun apuis de l´andependéncia de Pertual, até porque éran mais fáceles. Por esso, ye
amportante que un grande númaro de recuolhas apresentadas por Duarte Martins tenga las sues raízes de l
outro lhado de la raia. Serie ateressante stablecer l camino dessa literatura até la Tierra de Miranda, ber a
que aldés se estendíen essas cumposiçones, l antender melhor cumo ls dous pobos se relacionában. Assi,
melhor se poderá antender l pobo mirandés i la sue cultura.” 5
L´ASTURLLIONÉS6 AYERI Y GÜEI
Las falas zamoranas y llionesas qu´axuntamos col nome de llionés o asturllionés pertenecen al
mesmu dominiu llingüísticu que´l mirandés y l´asturianu,y son el resultáu de la evolución del llatín
que trouxeron los conquistadores romanos al territoriu de los ástures, los antiguos habitantes
prerromanos que s´asitiaban grosso modo n´estas tierras, y que los romanos organizoron alredor del
Conventus Asturum con capital n´Asturica Augusta, l´actual Estorga. Los ástures acaboron plenamente
romanizaos y ese foi´l niciu del nuesu dominiu llingüísticu, pero pa la conformanza y diferenciación
d´este dominiu románicu ástur (asturiano-llionés-mirandés) foi decisiva la esistencia del reinu
medieval primeiro d´Asturias y despuéis de Llión que tuvo entidá política entre los siegros VIII y XIII.
Nos siegros XII y XIII ye cuando este romance llogróu la sua máxima espansión territorial. Despuéis
de la incorporación del Reinu de Llión a la corona castellana, en 1230, las cousas nun cambioron
muitu ya que ye precisamente nel siegru XIII cuando l´asturllionés tuvo un mayor nivel d´usu escritu
cumo constata la documentación y el Dereitu medieval llionés. Sicasí, ya dende finales del siegru XIII
el castellanu empezóu a sustituyir al asturllionés na escritura nun procesu que nun se consumóu
dafeitu hasta´l siegru XV. La perda de poder políticu de los territorios del antigüu reinu llionés, asina
cumo la sustitución del idioma na escritura foron circunstancias que favorecieron el retrocesu social
del asturllionés, que quedóu arrequeixáu a la condición de llingua oral durante siegros. Dende
entoncias l´asturllionés nun solo anicióu un retrocesu social sinon tamién territorial, retrocesu
imparable pero lentu ya qu´al empezar el siegru XX, cuando empezóu l´estudiu filolóxicu del
dominiu llingüisticu, l´asturllionés falábase a las mesmas puertas de las ciudades de Llión y Zamora. El
4 M. J. de Moura Santos, “Os falares fronteiriços de Trás-os-Montes”, Revista Portuguesa de Filologia XII, XIII y XIV, 1967.
5 D. M. Mendes Martins, Bozes de l Praino. Recuolha de Testos an Literatura Oural Mirandesa. Lisboa: Edições do Nordeste, 2004.
6 Cola denominación d´asturllionés refiérome esclusivamente a las variedades llionesas y zamoranas del dominiu llingüísticu.

retrocesu del asturllionés foi mui grande a lo llargo del pasáu siegru y anguaño l´asturllionés cumo
llingua oral caltiénse en Zamora y Llión d´un xeitu bien precariu por unos poucos falantes que se
pueden chamar nativos o patrimoniales, y que casi siempre son vieyos o mui vieyos. Los llímites del
astullionés na provincia de Llión alcuéntranse güei a partir del rigu Órbigu p´hacia l´oeste, y na zona
del norte de Llión; y en Zamora nas comarcas de Senabria, Aliste y La Carbayeda. Son las zonas
señaladas cumo 1 y 2 por Borrego Nieto quien diz que “en la parte más occidental de León y el
noroeste de Zamora el dialecto mantiene una cierta coherencia de código distinto, al menos en
determinados hablantes” 7, hasta´l puntu de que na señalada cumo zona 1, “el dialecto se percibe como
un código distinto, capaz de alternar con el castellano en una especie de juego diglósico”. La
conciencia llingüística entre los falantes d´asturllionés ye mínima, aunque en dalgunas comarcas hai
una gran identificación cola fala local a la que se chega a dar una denominación propia autóctona
qu´amuesa un indiciu primariu de conciencia llingüística: asina, tenemos pachuocu en Senabria,
pal.luezu de Babia y L.laciana, furniellu en La Furniella o chapurriáu nas zonas de contactu col gallegu o
col portugués.
A veces determinados rasgos de la fala local son destacaos en cantares populares, cumo pasa
con este cantar senabrés con estructura formal de seguidilla onde rescampla una característica del
asturllionés occidental:
Las mozas de laV iella
son mui dispuestas
por decir prato,
prata, dobrón, igresia.
Outra pieza popular que resalta y valora un rasgu de la fala local, neste casu la chamada “che
vaqueira”, ye´l refrán de L.laciana (Llión):
El que nun diga l.leite, l.linu, l.lume, l.lana, que nun diga que yía de L.laciana.
Volviendo a la custión de la pervivencia actual del llionés dalgunos testimonios permiten
valorar meyor la sua precaria situación. Francisco Vega, de la Universidá Complutense de Madrid,
respective al asturllionés na Alta Senabria señala:
“Los últimos enclaves del dialecto histórico leonés quedan al norte [de la comarca de Sanabria], pero
utilizado como norma encubierta entre determinados miembros de la comunidad, especialmente entre
mujeres y en el grupo generacional de edad más avanzada. Es muy reducido el número de monolingües, en
estos casos los que se produce es una situación diglósica en la que una variedad del castellano mezclada con
dialectismos se utiliza para hablar con forasteros, en las relaciones con el exterior y con los miembros de la
comunidad que han perdido o abandonado el uso del dialecto tradicional a favor de la variedad más
prestigiosa. Por el contrario, el escaso rendimiento del dialecto tradicional tiene reservado para su uso con las
relaciones internas, es decir, dentro de la familia y con los miembros que conservan la lengua vernácula
formándose una red social intergrupal.” 8
Pal asturllionés nel occidente de la provincia de Llión Alberto Bautista señala que:
7 Julio Borrego Nieto, “Leonés”, Manual de dialectología hispánica. El español de España. Barcelona: Ariel, 1996, pp. 141-149.
8 F. Vega Ballestesros, “Situación lingüística actual del `gallego exterior´ hablado en la comarca de Sanabria (Zamora). Problemas
lingüísticos y dialectológicos”, en A Lingua Galega: historia e actualidade. Santiago de Compostela: Instituto da Lingua Galega, 2004, p. 582.
46|47

“É difícil ao certo cuantos falantes fican desta lingua na comarca do Bierzo, fálase principalmente nos vales
de Ribas del Sil, Fornela e La Cabrera. Coido que o número de falantes pode andar entre os 2.500 y los
4.000. Esta lingua goza de maior vitalidade na comarca vecina de Laciana.(…) No Bierzo a situación do
astur-leonés é crítica. Non ten nengún tipo de recoñecemento, os seus falantes teñen pouca autoestima
lingüística, y a transmisión intergeneracional é prácticamente nula.” 9
En resume, podemos dicir qu´anguaño hai llugares onde l´asturllionés se caltién vivu y casi
podría dicise que ye la fala ambiental, y, pol contrariu, hai puebros onde solo ye cousa de los más vieyos
o un recuerdu.
LAS PRIMEIRAS REFERENCIAS
Álvaro Galmés de Fuentes afirma que la poesía ye, inda na más primitiva de las sociedades, un
manancial vivu y perenne, “antes de que se escribiesen textos en lengua vulgar, ya se cantaba en las
fiestas sociales, en el atrio de las iglesias, en las plazas o en las calles como confirman numerosos
testimonios de toda Europa del siglo VI al IX”10. Procedentes de las tierras del antigüu reinu llionés
tamién tenemos dalgunas evidencias de la esistencia d´una antigua tradición lliteraria de carácter oral
qu´atopamos en numarosas crónicas medievales llionesas con referencias al cantu, a la música popular,
o a xograres. Ramón Méndez Pidal inclusive afirmóu la esistencia d´una antigua épica llionesa
asemeyada a la castellana, anque nel casu de la llionesa solo conservamos resúmenes prosificaos y en
llatín11. Una peculiar referencia medieval a una narración oral alcontrámosla nuna carta remitida por
María Martínez, priora del monesteriu de Santa Maria de Zamora, al cardenal don Ordoño, en Roma,
y escrita en 1281 na que se llamentaba de lo siguiente:
“Pues Senor, -diz la priora- estando assi las duenas, tomaronsse elos frades del orden delos predicadores de
uenir hy mucho a menudo, fascas cada dia, desde manana atala siesta, y desde la siesta atala nueche, y
muchas ueçes hy les anichecie y tantos que auie hy dia que uenien bien diez pares delos y entrauan dentro
enno monesterio y façien muchos desordenamientos andando por las casas apartados con las frayras ninnas
y seyendo con elas muy desuluta mientre abraçandolas y trebeyandolas y falando palauras que non yera
pora omres de orden; y desnuandosse en telas y ficauan comol dia que nascían y uestian elos elas sayas delas
y elas elos delos y otros muchos males sin estos que uerguença auemos delo deçir(…) –continúa Sor María
con estas palabras- uos rogamos, senor, y uos pedimos por mercet, xorando mucho delos oyos, que uos dolgades
de nos, y que pidades mercet al Papa que non seamos toruadas nin agrauiadas de ffrades del orden de los
predicadores nin auan enno nuestro monesterio ninguna cosa que uer (…)”.12
El documentu, redactáu n´asturllionés medeval, toca un tema bien presente na narrativa
popular cumo ye´l de la conducta llicenciosa de monxos y frades con monxas puertas adrento de los
conventos.Y ou mesmo tengo recoyida en Llión dalguna narración popular colorada asemeyada a la que
vemos nel documentu medieval zamoranu, aunque esisten referencias a este tipu de relatos de tastu
9 A. Bautista, “Linguas de contacto na bisbarra do Bierzo: castelán, astur-leonés e galego”, Ianua. Revista Philologica Romanica 6, 2006, p.17.
10 A. Galmés de Fuentes, Las jarchas mozárabes. Forma y significado. Barcelona. Crítica, 1995, p. 170.
11 J. C. González Boixo, “La épica medieval leonesa”, Tierras de León 41, 1980.
12 A. Castro, “Une charte léonaise intéressante pour l´histoire des moeurs”, Revista de Filoloxía Asturiana 1, 2001, p. 118, [Ye una
reedición del artículu publicáu nel Bulletin hispanique, xxv, nº 3, 1930].

anticlerical en muitos llugares. En todu casu, la buena y azacanada priora regalóunos una guapa
historia a la que nun-y faltan elementos folclóricos fácilmente detectables anguaño na tradición oral.
TRADICIÓN ORAL Y LLITERATURA POPULAR
La tradición oral ye un conceptu mui estensu qu´en principiu se refier al conxuntu de
conocimientos de todu tipu que se tresmiten por aciu de la palabra, incluyida la lliteratura. La propia
lliteratura empezóu cumo una forma d´espresión esclusivamente oral que tardóu siegros en
conseñase por escritu. Grandes obras lliterarias cumo los himnos védicos, la Odisea o la Iliada, la
epopeya de Gilmanesh, los relatos mitolóxicos irlandeses fixaos por escritu na Alta Edad Media, y
tantas outras obras escepcionales, vivieron muitu tiempu una esistencia oral antias de que pasaran a la
escritura. La lliteratura de tradición oral, o, simplemente la lliteratura tradicional parez definir a
aquella que se tresmite oralmente a lo llargo del tiempu, de xeneración en xeneración, y que ye
xeneralmente antigua o percibida cumo antigua que nese procesu de tresmisión oral va añidiendo,
suprimiendo o cambiando elementos nun incesante procesu selectivu exercíu pola cadena de
tresmisores y receptores. Sin embargu, pámeque ye más oportuna la noción de lliteratura popular por
ser un conceptu nel que creo pueden entrar xéneros de difícil inclusión dientro de los esquemas de la
definición de lliteratura tradicional feita pola chamada escuela tradicionalista, cumo pueden ser los
ramos, el teatru popular, los refranes, las cousillinas y outros xéneros consideraos menores.
Las notas esenciales de la lliteratura popular serían el sou carácter oral, y consecuencia directa
d´esto la sua continua tresformación que fai que puedan esistir numarosas variantes d´una pieza. Hai
que tener en cuenta, por outru llau, que´l carácter popular nun quier dicir creación colectiva de testos
lliterarios orales, que siempre van a ser obra d´autores individuales, anque casi nunca conocemos los
sous nomes, d´ehi que l´anonimia seya outra particularidá d´esta lliteratura. Por últimu, nun
podemos escaecer la funcionalidá de la lliteratura popular ya que los sous distintos xéneros tenían una
utilidá concreta: acompasar los llabores del campu, amenizar las reuniones colectivas, enseñar una
riestra de conocimientos, etc.
La lliteratura popular ye una auténtica tradición lliteraria, lo que tien especial valir nel
contestu cultural de las comunidades qu´empreoron l´asturllionés cumo forma d´espresión oral ya
qu´históricamente malapenas esiste un corpus lliterariu escritu d´una mínima entidá nesta llingua en
Llión o Zamora. Afirma Moreno Cabrera que del feitu de qu´una llingua nun conoza la escritura nun
quier dicir que desconoza la lliteratura, nin tampoucu qu´ese idioma nun seya llingua de cultura, ya
que –añide este llingüísta- la cultura apóyase en dalgo muitu más auténticu que n´axuntar llibros; y pa
exemplificar estas palabras apunta un ditu africanu que diz “Cada vez que muerre un vieyu n´África ye
cumo se se queimara una biblioteca” 13. Se esto ye asina en Zamora y en Llión llevamos años, décadas y
siegros, perdiendo bibliotecas enteiras de testos lliterarios orales de falantes de las distintas variedades
d´asturllionés que nunca nun se recoyeron.
LAS COMPILACIONES DE LLITERATURA POPULAR N´ASTURLLIONÉS
La recoyida de testos de la lliteratura popular n´asturllionés está mui lligada al estudiu
filolóxicu de las distintas variedades de la llingua. Yá nel primer trabayu qu´ufierta una visión de
conxuntu del modernu dominiu llingüísticu, El dialecto leonés (1906) de Ramón Menéndez Pidal, yá se
13 J. C. Moreno Cabrera, La dignidad e igualdad de las lenguas. Crítica a la discriminación. Madrid: Alianza Editorial, 2001, p. 202.
48|49

incluyen dalgunos refranes y coplas d´orixe asturianu y llionés col fin d´atestiguar determinaos
fenómenos llingüísticos.
Pouco despuéis de l´aparición del estudiu de Menéndez Pidal el polígrafu estorganu Santiago
Alonso Garrote publicóu El dialecto vulgar leonés hablado en Maragatería y Tierra de Astorga (1909), onde
s´estudia la llingua de varias comarcas del centru de la provincia llionesa, especialmente de La
Maragatería. Nesta monografía aparez la primeira recopilación de lliteratura popular n´astullionés
conformada por un cuentu, una anécdota en versu, dellas cousillinas y cantares de baille, d´aguinaldu,
de pandeiru y pastoriles. Veleiquí un cuentu d´esta compilación maragata, que de feitu ye´l primer
cuentu tradicional llionés recoyíu por escritu:
La cabrina y el llobu
Lecio pístola badana,
cabra cueya nun yía sana,
cabra mocha nun tien cuernos,
cabra ciega nun tien güeyos.
Estando una cabrina perdida encimba una peña, víula un llobu y falóu-ye d´este modu:
-¿Qué faces ende, cabrina, que nun baxas pal ríu a beberi agua clara y a paceri yerba fresca?
-You bien baxara d´esta peñina, porque tiengo fame y sede, si ficieras xuru de nun comer las mis carnes.
Contestóu-ye el llobu:
-Las tuas carnes están sagradas pola ouración de San Antoniu, y, además fago xuru de nun tocari los tous
musquines
Baxóu la cabrina cunfiada y tan prontu saltóu de la peñina embaxu, agarróula´l llobu por una pata,
cravando-ye los dientes nel pilleyu.
-¡Ai coitada de mí! –ximéu la cabrina, diciendo al llobu:
-Eres un fullón, que nun cumpres el xuru.
A lo que respondíu´l llobu, sin soltar la pata:
-Si lu xuréi y votéi, confesaréilu, que cuando hai fame nun hai remediu.
Al outru día pola mañanica viñierun unos pastores con unos palancones y alcontrorun los andrayos y la
encornadura.14
Nel pimer terciu del sigru XX siguíu la recoyida de testos de la lliteratura popular llionesa
d´un xeitu asistemáticu ya qu´alcontramos etnotestos n´obras del más variáu carácter. Asina, na
novela costumista Entre brumas (1921) de José Aragón y Escacena, ambientada en La Cabreira,
aparecen diversos testos populares na variedá cabeiresa del asturllionés, col interés adicional de que
las composiciones que se reproducen aparecen ambientadas nos concretos contestos sociales onde
s´empreaban: un seranu, una romería, celebraciones relixosas. Nel llibru hai cuentos, lliendas,
refranes, cantares, conxuros y un ramu completu que ye una pieza a destacar pola sua estensión y por
ser la única composición d´este xéneru que se conoz n´asturllionés.
El primer corpus de cierta entidá de relatos populares n´astullionés debemos-ylu al filólogu
Fritz Krüger que publicóu numarosos estudios sobre la llingua en Zamora; mesmamente nel sou
trabayu El dialecto de san Ciprián de Sanabria. Monografía leonesa (1923), recuéyense siete cuentos nuna
14 Este cuentu y los outros testos populares que se trescriben nel presente artículu reprodúcense cola ortografía propuesta pola
Academia de la Llingua Asturiana.

de las variedades llingüísticas más singulares del dominiu. Estos cuentos senabreses de San Ciprián,
que complementan el estudiu estrictamente llingüísticu, son d´una gran belleza y personalidá y
sistemáticamente comienzan con una curtia forma típicamente llionesa que nos abre la puerta al
mundu máxicu del relatu oral:
-“Yera un padre y tenía tres filles”, nel Cuento del Gigante.
-“Una vez yera un hombre y yera pobre…”, n´El Pobre y el Demonio, que ye una versión del conocíu
cuento de Blancaflor.
-“Una vez di que yera unu…”, nel Rey y el vecino listo.
- “Yera unu qu´andaba buscandu novia…”, n´El novio que quería ser obispo o rey.
Por esas fechas José Leite de Vasconcelos fizo un estudiu sobre las falas de Rueidenore y de
Guadramil, “Breve estudo dos falares de Riodonor e Guadramil” (1929), que son duas aldeas
portuguesas del norte de Trás-os-Montes pero onde se fala una modalidá llingüística asturllionesa que
bien se puede clasificar cumo senabrés, a pesar de la sua lóxica portuguesización. Vasconcelos
recolectóu dalgunos testos populares nos dous llugares: una anécdota, dalgún refrán, dellas cantigas,
pero destaca una versión na fala local de Guadramil del Romance da Bela Infanta, un notable romance
portugués mui estendíu pol noreste de Portugal. Los romances cantaos o recitaos en dalguna variante
del nuesu dominiu llingüísticu pertenecen en xeneral al romanceiru rústicu o vulgar, lo que aumenta
l´interés d´este romance amorosu.
Los años cuarenta y cincuenta del siegru XX foron d´un llabor mui intensu nel estudiu de las
variedades del asturllionés; nestos años aparecieron los trabayos de Concha Casado sobre la fala de La
Cabreira Alta, l´estudiu de Raimundo Fernández González sobre l´asturllionés oriental d´Oseya de
Sayambre; ye entoncias cuando cuando José María Baz realizóu la sua tesis sobre la llingua de la Tierra
d´Aliste que se publicaría duas décadas más tarde. En prácticamente todos estos trabayos, que son
esencialmente filolóxicos, aparecen amuesas relevantes de lliteratura oral n´asturllionés. Veleiquí una
mínima noticia llexendaria, tan frecuente nel folclore popular, recoyida por Guzmán Álvarez na sua
obra El habla de Babia y Laciana (1949):
“Dicen que houbo nas Tierras de las Murias un pueblu, purque al arar topaban utensilios caseiros; onde
encuentran esos restos pusienon-l.ly las Tierras del Mouru purque crein que´l tal pueblu fuei de los mouros”.
Los mouros, cumo pasa en todo´l noroccidente pensinsular, son en Llión y Zamora los
habitantes míticos del territoriu a los que s´atribuyen antiguas construcciones, especialmente castros,
monumentos prehistóricos y hasta formaciones naturales con dalgún rasgu peculiar; en dalgunas
ocasiones chegan a interactuar cola xente pidiendo favores que pagan con ouru, ya que tamién guardan
tesouros encantaos.
Pero quergo destacar la coyeita de narrativa popular senabresa feita pol zamoranu Luís Cortés
Vázquez tanto n´asturllionés cumo en gallegu. Nos años 70 del siegru pasáu axuntóu nun volume todo
ese material espayáu en revistas y actas y publicóu una obra escepcional Leyendas cuentos y romances de
Sanabria (1976, 1981 2ªed.). Sin deixar de llau los aspectos filolóxicos de los testos Luís Cortés
estudióu los diferentes relatos senabreses diendo al sou análisis comparativu, valorando los elementos
50|51

estéticos y afondando nel interés cultural del material lliterario oral que trescribe. De la compilación
de Cortes paga la pena mentar las versiones de la llienda del llagu de Senabria, que son d´una
escepcional belleza, anque tamién alcontramos testos más modestos cumo éste:
Cuentu de la bota
Una foi una viella a confesarse, y iba a una fiesta a confesarse.
Las viellas, como-les gusta mucho el vino llenó una bota de vinu y metióla [nel senu].
Y cuandu se xuntóu al confesionariu díxo-le el señor cura que si diba la buena contrita y devota.
[La viella entendió que se refería a la bota de vinu]
Y díxo-le ella:
-¿Véiseme, señor cura, véiseme?
-Y dixo´l cura.
-Ande usté al cuernu que nun la beisu.
Seique más qu´ un cuentu estamos delantre d´un relatu menor, o lhona cumo dicen los
mirandeses, que xuega col enquívocu que produz la homofonía que se da n´asturllionés entre´l
véiseme, (del verbu ver), y el béiseme, (del verbu beisar).
En 1955 aparecíu la tercer edición del llibru de Cayetano Álvarez Bardón, De la Ribera del
Órbigo. Cuentos en dialecto leonés, a cargu del sou primu Wenceslao Bardón, inda que éste cura cepedanu
nun se llimitóu a reimprimir el volume que ya tuvo duas ediciones en vida de Caitano A. Bardón, sinón
qu´aproveitóu la reedición pa publicar outras composiciones inéditas del sou primu, del sou padre
Emilio Bardón y d´outros autores llioneses. Pero tamién añidíu un apartáu tituláu “Fragmentos del
Folklore Popular de Autores Desconocidos”, onde se trescriben testos lliterarios orales n´asturllionés
recoyíos pol propiu Wenceslao Bardón en La Cepeda, comarca del centru de Llión d´onde yera natural
y onde foi cura. Cumo´l sou padre, Wenceslao Bardón yera falante de la variedá cepedana del
asturllionés y estaba mui interesáu nas cousas de sua tierra. Nesta antoloxía de lliteratura popular
n´asturllionés, puéis tamién axunta testos d´outras comarcas llionesas ya publicaos antias, Wenceslao
Bardón anotóu´l romance La lloba parda, cuentos en versu, oraciones, cachos de ramos, y sobre todo
cantares, siendo los más numarosos los de tipu pastoril.
La recoyida de materiales de la tradición zamorana y llionesa continuóu nas décadas
siguientes, anque los testos foron apareciendo n´obras de todu tipu, incluyidas dalgunas nun dedicadas
específicamente a temas llingüísiticos o de lliteratura popular, cumo ye´l casu del singular cantar
apañáu por Leandro Rodríguez na sua obra Sanabria. Carta de Fueros (1978):
El mandil de Carolina
El mandil de Carolina
tien un llagarto pintao
cuando Carolina baila,
el llagarto menea el rago
Baileste Carolina.
Bailei sí señor.
Dime con quién bailestes.
Bailei con miño amor

D´esta canción conócense tamién versiones nun amecíu de gallegu y castellanu lo que ye
lóxicu nuna tierra cumo Senabria onde s´alcuentran l´asturllionés, el gallegu, el portugués y el
castellanu. El folclore oral nun sabe de llímites llingüísticos, especialmente nel casu de modalidades
hermanas y mui cercanas. Outru aspectu interesante d´este cantar senabrés son las alusiones sexuales
que tien, onde´l mandil escuende una referencia a lo que hai debaxo d´él, y onde llagarto tien una
connotación suavizada al uéganu sexual masculín. Con estos brimes nun fai falta esplicar el dobre
sentíu que bailar tien nel cantar.
Anguaño siguen recoyéndose testos populares n´asturllionés, nun sabemos por cuantu
tiempu pola decadencia del idioma y de la tradición oral, patrimoniu cultural inmaterial mui lligáu a la
forma de vida campesina que muitu cambióu nas últimas décadas. Duas grandes compilaciones de
lliteratura popular llionesa cumo son los Cuentos tradicionales de León (1991) de Julio Camarena, o
Literatura de tradición oral en El Bierzo (1992) d´Alicia Fonteboa, siguen ufiertando testimoniu de la
pervivencia actual del asturllionés na lliteratura popular, especialmente nos testos de procedencia
cabreiresa y furniella d´esas obras.
Sobre´l refraneiru nun cuntamos en Llión o Zamora con una obra de referencia
paremiolóxica cumo hai nos outros territorios del dominiu llingüísticu onde alcontramos el Refranero
Asturiano (1976, 2ªed.) de Luciano Castañón, o los Ditos Dezideiros: Refranes i Proverbios mirandeses
(2007) d´Antonio Mourinho, anque si tenemos dalgunas compilaciones menores de ditos llioneses y
zamoranos n´asturllionés nas que constatamos el predominiu de refranes qu´espresan conocimientos
y preocupaciones propias d´un puebru de llabradores y pastores, cumo foron la mayoría de los
zamoranos y llioneses hasta hai poucas décadas, un puebru en contactu cola naturaleza y la tierra que
pensaba nel tiempu meteorolóxicu, el trabayu, l´aforru, o, lo que ye igual, na subsistencia. Vamos ver
unos poucos exemplos de refranes referíos al iviernu, al trabayu nel campu y a outros temas:
Hasta San Andrés iréis, iréis, d´illí p´alantre, vos lu veréis (Senabria, Zamora).
Se ñeva en diciembre y xeñeiro agranda l´arca y el payeiro (La Cabreira, Llión).
Xeñeiro xiela l´augua del pucheiro (La Cabreira, Llión).
En febreiro, rato al sol, rato al braseiro (La Cabreira, Llión).
Pa febreiro ten lleña nu lleñeiro (La Cabreira, Llión).
Febreiricu, febreiruelu, saca las damas al Eiruelu. Si ves terregar, ponte a chorar, si ves verdegar ponte a cantar
(Senabria, Zamora).
El trabayo del rapá yia pouco, y el que lo pierde yia un tolo (La Cabreira, Llión).
Arca pichada con chave, lo que tien naide sabe (La Cabreira, Llión).
Se quieres chegar a vieyo guarda aceite nu pilleyo (La Cabreira, Llión).
Pouco gana el que fila, y menos el que mira (La Cabreira, Llión).
Cumo conclusión d´este trabayu velende una formulina senabresa cola qu´antaño se
remataban los cuentos:
Y con estu
acabóuse´l cuentu,
pasóu la gallina
por debaixo del güertu.
52|53

